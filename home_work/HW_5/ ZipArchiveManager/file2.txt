Перше покоління BMW 3 серії (Е21) з'явилося в 1975 році як заміна двохдверки 1602. Модель, що випускається з кузовами купе і кабріолет (останні виготовляла Штутгартська фірма Baur), оснащувалася вже знайомою «четвіркою» М10 об'ємом 1,6, 1,8 і 2 літри, а також «шісткою» М20 об'ємом 2 і 2,3 л. Наприкінці 1975 року дволітровий мотор оснастили інжектором Bosch K Jetronic. Трансмісій було передбачено три: чотириступінчаста і п'ятиступінчаста (з мотором 2.3) «механіка» Getrag, а також тридіапазонний «автомат» ZF 3 HP-22 як альтернатива. Відмітна риса моделі — клиноподібна форма передка, як у запущеній кількома роками раніше «п'ятірці» (Е12). В інтер'єрі була реалізована нова концепція організації простору з трохи повернутою до водія передньою панеллю. Згодом цей підхід використовувався на багатьох моделях BMW.

